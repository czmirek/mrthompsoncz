---
draft: false
title: Proč nezačít v IT
weight: 2
params:
  chapter: 2
---

## ⚠️ Bez programování to nejde

IT obor se z dálky zdá jako nějaká teoretická věc, kterou je nutné se naučit, studovat a pak ji člověk konečně bude umět a nic ho nepřekvapí.

To je bohužel velmi vzdálené od reality.

**Pokud se chceš stát ajťákem, musíš se naučit programovat.** Ajťák, který neumí programovat je jako pekař, který neumí upéct chleba i když si třeba dokáže představit, jak se hněte těsto a nebo umí chleba aspoň u pokladny prodat.

## ⚠️ Programování bez praxe nejde

Tento návod sám o sobě nestačí k tomu, aby se z tebe stal programátor. Musíš aktivně něco začít tvořit, zkoušet, hrát si, zkoumat a experimentovat. To za tebe neudělám.

Učebnice jsou v programování dobré pouze pro teoretické studium a pochopení a tento návod se spíš přibližuje formátu učebnice.

## ⚠️ Programování je ze začátku velmi těžké

I když se podíváš na video na youtube a budeš k tomu studovat kvalitní návody, těch informací které do sebe začneš valit je opravdu obrovské množství a hrozí, že tě to zahltí a že na to rezignuješ.

Programování se sice můžeš učit hned teď ale získat v programování nějakou základní jistotu, že dokážeš něco vytvořit, to vyžaduje spoustu praxe a ta nelze uspěchat.

## ⚠️ V IT neustále začínáš

Pozor, toto není žádné klišé typu „V IT se pořád učíte nové věci“ jako v jiných oborech, které po té co úspěšně vystuduješ tak pak už je nějaké další vzdělávání spíš dobrovolné. Čas od času, možná v rámci několika roků, je nutné se posunout a nastudovat současné postupy.

V IT se současné postupy mění někdy v řádech týdnů a pokud jste hračičky co si rádi hrají s novými technologiemi tak klidně i v řádech několika hodin.

Tím nechci říct, že v IT není vůbec nic stabilní. Stabilita profesionála v IT tkví ale hlavně v jeho schopnost se učit nové věci (a do jisté míry i zapomínat i ty zastaralé).

## ⚠️ Bez angličtiny to jde…ale dost špatně

Angličtina v IT je všude a bez aspoň základní schopnosti porozumět anglicky psanému textu se budeš v IT světě cítit navždy ztracený, i když budeš schopný něco naprogramovat.

Bez angličtiny budeš navždy v obrovské nevýhodě na trhu práce, který je sice neustále hladový i po nezkušených programátorech ale angličtina aspoň na úrovni schopnosti číst anglicky psaný text se považuje v tomto oboru za minimum.

Jakmile budeš studovat konkrétní technologii, vždy to budeš studovat z nějakého anglicky psaného textu.

## ⚠️ IT je o pocitech a subjektivním balancování kdy často není jasné, který přístup/postup je lepší

Toto často lidi překvapí. Okolo IT se vznáší stereotyp, že je to hodně analytická a přesná věda, do které nevstupuje žádná subjektivita ale pouze analytická mysl někoho, kdo „na to má mozek“, kterému se zadá co se má udělat a on něco vyprodukuje.

Jenže IT a programování vyžaduje mnohem víc, než jen dobré analytické myšlení. Každá věc lze naprogramovat miliony různými způsoby ale jen hrstka z nich je správná. Jak vybrat mezi správnými? To často záleží nejen na charakteru toho, co tvoříme ale i na prostředí, ve kterém to tvoříme, na lidech, se kterými pracujeme ale i na naší osobní povaze.

Programovací jazyk nejsou jenom exaktní instrukce pro počítač, co má dělat ale i sdělení pro člověka, co tento program dělá. A podoba, struktura a formát tohoto sdělení jsou důležité.

V mnoha ohledech je programování i umění.

- Viz. [kód napsaný ve tvaru koblihy co vyprodukuje animaci koblihy](https://github.com/limiteci/donut.c).
- Nebo [komunita lidí, které baví psát co nejkratší možný kód v naprosto obskurních jazycích pro různě komplikovaná zadání](https://codegolf.stackexchange.com/)

## ⚠️ Dogmata a dramata v IT

Stejně jako v normálním životě, i lidé v IT mají někdy silné názory a jsou schopni se hádat kvůli čemukoliv v IT. (viz. např. [seznam dramatických diskuzí na githubu](https://github.com/nikolas/github-drama) )

Důležité je si z toho na začátek nedělat moc velkou hlavu. V IT si v čemkoliv můžeš velmi rychle udělat vlastní názor na danou technologii prostě tím, že si ji sám/sama na svém PC vyzkoušíš. Jaká to bude zkušenost záleží opravdu jen čistě na tobě.

## ⚠️ Lidé v IT

Lidé v IT jsou z 99% dobří lidé. Stejně jako kdekoliv jinde, někdy se potkáte i s tím zbývajícím jedním procentem.

Obecně si myslím, že mezi lidmi v IT branži je velmi málo takové té normální, mezilidské empatie a člověk zde víc než častěji uslyší spíš negativní názory na „ostatní lidi“ a naprostou lhostejnost k utrpení jiných (např. v reakci na zprávy a podobně).

## ⚠️ IT není pro každého

Pamatuji si, jak kdysi nějaký slavný ajťák z nějaké slavné IT firmy hlásal, že programování by mělo být součástí základního vzdělání nebo že dříve nebo později by se programovat měl naučit každý, aspoň základy. Díky bohu, že tento typ lidí je tak sociálně retardovaný, že se nikdy nedostane k politice a ovlivňování společnosti.

Programování a IT obor prostě není pro každého.

Přestože že tento návod se snažím psát pro co nejširší obecenstvo a aby potenciálně někoho do IT i nadchnul tak nemůžu ignorovat fakt, že samotné programování vyžaduje schopnost nad věcmi přemýšlet abstraktně a analyticky a schopnost efektivně absorbovat nové informace.

A to není pro každého a to je naprosto v pořádku. Nezapomeň, že programování je ze začátku těžké úplně pro kohokoliv, bez ohledu na nějaké vlohy. Praxe je dřina i v programování stejně jako v čemkoliv jiném.

Pokud i přes tu všechnu dřinu nepocítíš žádnou radost, vlastní smysl nebo vůbec nějaký postup tak je pravděpodobné, že IT pro tebe není.